{"translation":{"id":"eng_w88","name":"Wycliffe Bible","website":"https://ebible.org/Scriptures/details.php?id=engWycliffe","licenseUrl":"https://ebible.org/Scriptures/details.php?id=engWycliffe","licenseNotes":null,"shortName":"W88","englishName":"Wycliffe Bible","language":"eng","textDirection":"ltr","sha256":"6257b8d79fe65574c37d20ef167cdf4795abeebe324469428ef0a6ded43de75b","availableFormats":["json"],"listOfBooksApiLink":"/api/eng_w88/books.json","numberOfBooks":9,"totalNumberOfChapters":276,"totalNumberOfVerses":9622,"languageName":"English","languageEnglishName":"English"},"book":{"id":"MAT","translationId":"eng_w88","name":"Matthew","commonName":"Matthew","title":"The Gospel According to Matthew","order":40,"numberOfChapters":28,"sha256":"c2ac2546311968509db4f4402ef37622650f582c659c8bb3ab6af89a298d099a","firstChapterApiLink":"/api/eng_w88/MAT/1.json","lastChapterApiLink":"/api/eng_w88/MAT/28.json","totalNumberOfVerses":1071},"chapter":{"number":26,"content":[{"type":"verse","number":1,"content":["And it was doon, whanne Jhesus hadde endid alle these wordis, he seide to hise disciplis,"]},{"type":"verse","number":2,"content":["Ye witen, that aftir twei daies pask schal be maad, and mannus sone schal be bitakun to be crucified."]},{"type":"verse","number":3,"content":["Than the princes of prestis and the elder men of the puple were gaderid in to the halle of the prince of prestis, that was seid Cayfas,"]},{"type":"verse","number":4,"content":["and maden a counsel to holde Jhesu with gile, and sle him;"]},{"type":"verse","number":5,"content":["but thei seiden, Not in the haliday, lest perauenture noyse were maad in the puple."]},{"type":"verse","number":6,"content":["And whanne Jhesus was in Betanye, in the hous of Symount leprous,"]},{"type":"verse","number":7,"content":["a womman that hadde a box of alabastre of precious oynement, cam to hym, and schedde out on the heed of hym restynge."]},{"type":"verse","number":8,"content":["And disciplis seynge hadden dedeyn, and seiden, Wherto this loss? for it myyte be seld for myche,"]},{"type":"verse","number":9,"content":["and be youun to pore men."]},{"type":"verse","number":10,"content":["But Jhesus knewe, and seide to hem, What ben ye heuy to this womman? for sche hath wrouyt in me a good werk."]},{"type":"verse","number":11,"content":["For ye schulen euere haue pore men with you, but ye schulen not algatis haue me."]},{"type":"verse","number":12,"content":["This womman sendynge this oynement in to my bodi, dide to birie me."]},{"type":"verse","number":13,"content":["Treuli Y seie to you, where euer this gospel schal be prechid in al the world, it schal be seid, that sche dide this, in mynde of hym."]},{"type":"verse","number":14,"content":["Thanne oon of the twelue, that was clepid Judas Scarioth, wente forth to the princis of prestis,"]},{"type":"verse","number":15,"content":["and seide to hem, What wolen ye yyue to me, and Y schal bitake hym to you? And thei ordeyneden to hym thretti pans of siluer."]},{"type":"verse","number":16,"content":["And fro that tyme he souyte oportunyte, to bitraye hym."]},{"type":"verse","number":17,"content":["And in the firste dai of therf looues the disciplis camen to Jhesu, and seiden, Where wolt thou we make redi to thee, to ete paske?"]},{"type":"verse","number":18,"content":["Jhesus seide, Go ye into the citee to `sum man, and seie to hym, The maistir seith, My tyme is nyy; at thee Y make paske with my disciplis."]},{"type":"verse","number":19,"content":["And the disciplis diden, as Jhesus comaundide to hem; and thei maden the paske redi."]},{"type":"verse","number":20,"content":["And whanne euentid was come, he sat to mete with hise twelue disciplis."]},{"type":"verse","number":21,"content":["And he seide to hem, as thei eten, Treuli Y seie to you, that oon of you schal bitraye me."]},{"type":"verse","number":22,"content":["And thei ful sori bigunnen ech bi hym silf to seie, Lord, whether `Y am?"]},{"type":"verse","number":23,"content":["And he answeride, and seide, He that puttith with me his hoond in the plater, schal bitraye me."]},{"type":"verse","number":24,"content":["Forsothe mannus sone goith, as it is writun of hym; but wo to that man, bi whom mannus sone schal be bitrayed; it were good to hym, if that man hadde not be borun."]},{"type":"verse","number":25,"content":["But Judas that bitraiede hym, answeride, seiynge, Maister, whether `Y am? Jhesus seide to hym, Thou hast seid."]},{"type":"verse","number":26,"content":["And while thei soupeden, Jhesus took breed, and blesside, and brak, and yaf to hise disciplis, and seide, Take ye, and ete; this is my body."]},{"type":"verse","number":27,"content":["And he took the cuppe, and dide thankyngis, and yaf to hem,"]},{"type":"verse","number":28,"content":["and seide, Drynke ye alle herof; this is my blood of the newe testament, which schal be sched for many, in to remissioun of synnes."]},{"type":"verse","number":29,"content":["And Y seie to you, Y schal not drynke fro this tyme, of this fruyt of the vyne, in to that dai whanne Y schal drynke it newe with you, in the kyngdom of my fadir."]},{"type":"verse","number":30,"content":["And whanne the ympne was seid, thei wenten out in to the mount of Olyuete."]},{"type":"verse","number":31,"content":["Thanne Jhesus seide to hem, Alle ye schulen suffre sclaundre in me, in this niyt; for it is writun, Y schal smyte the scheeperde, and the scheep of the flok schulen be scaterid."]},{"type":"verse","number":32,"content":["But aftir that Y schal rise ayen, Y schal go bifore you in to Galilee."]},{"type":"verse","number":33,"content":["Petre answeride, and seide to hym, Thouy alle schulen be sclaundrid in thee, Y schal neuer be sclaundrid."]},{"type":"verse","number":34,"content":["Jhesus seide to him, Treuli Y seie to thee, for in this nyyt bifor the cok crowe, thries thou schalt denye me."]},{"type":"verse","number":35,"content":["Peter seide to him, Yhe, thouy it bihoue that Y die with thee, Y schal not denye thee. Also alle the disciplis seiden."]},{"type":"verse","number":36,"content":["Thanne Jhesus cam with hem in to a toun, that is seid Jessamanye. And he seide to his disciplis, Sitte ye here, the while Y go thider, and preye."]},{"type":"verse","number":37,"content":["And whanne he hadde take Peter, and twei sones of Zebedee, he bigan to be heuy and sori."]},{"type":"verse","number":38,"content":["Thanne he seide to hem, My soule is soreuful to the deeth; abide ye here, and wake ye with me."]},{"type":"verse","number":39,"content":["And he yede forth a litil, and felde doun on his face, preiynge, and seiynge, My fader, if it is possible, passe this cuppe fro me; netheles not as Y wole, but as thou wolt."]},{"type":"verse","number":40,"content":["And he cam to his disciplis, and foond hem slepynge. And he seide to Petir, So, whethir ye myyten not oon our wake with me?"]},{"type":"verse","number":41,"content":["Wake ye, and preye ye, that ye entre not in to temptacioun; for the spirit is redi, but the fleisch is sijk."]},{"type":"verse","number":42,"content":["Eft the secounde tyme he wente, and preyede, seiynge, My fadir, if this cuppe may not passe, but Y drynke hym, thi wille be doon."]},{"type":"verse","number":43,"content":["And eftsoone he cam, and foond hem slepynge; for her iyen weren heuyed."]},{"type":"verse","number":44,"content":["And he lefte hem, and wente eftsoone, and preiede the thridde tyme, and seide the same word."]},{"type":"verse","number":45,"content":["Thanne he cam to his disciplis, and seide to hem, Slepe ye now, and reste ye; loo! the our hath neiyed, and mannus sone schal be takun in to the hondis of synneris;"]},{"type":"verse","number":46,"content":["rise ye, go we; loo! he that schal take me, is nyy."]},{"type":"verse","number":47,"content":["Yit the while he spak, lo! Judas, oon of the twelue, cam, and with hym a greet cumpeny, with swerdis and battis, sent fro the princis of prestis, and fro the eldre men of the puple."]},{"type":"verse","number":48,"content":["And he that bitraiede hym, yaf to hem a tokene, and seide, Whom euer Y schal kisse, he it is; holde ye hym."]},{"type":"verse","number":49,"content":["And anoon he cam to Jhesu, and seid, Haile, maister;"]},{"type":"verse","number":50,"content":["and he kisside hym. And Jhesus seide to hym, Freend, wherto art thou comun? Thanne thei camen niy, and leiden hoondis on Jhesu, and helden hym."]},{"type":"verse","number":51,"content":["And lo! oon of hem that weren with Jhesu, streiyte out his hoond, and drouy out his swerd; and he smoot the seruaunt of the prince of prestis, and kitte of his ere."]},{"type":"verse","number":52,"content":["Thanne Jhesus seide to hym, Turne thi swerd in to his place; for alle that taken swerd, schulen perische bi swerd."]},{"type":"verse","number":53,"content":["Whether gessist thou, that Y may not preie my fadir, and he schal yyue to me now mo than twelue legiouns of aungels?"]},{"type":"verse","number":54,"content":["Hou thanne schulen the scriptures be fulfilled? for so it bihoueth to be doon."]},{"type":"verse","number":55,"content":["In that our Jhesus seide to the puple, As to a theef ye han gon out, with swerdis and battis, to take me; dai bi dai Y sat among you, and tauyt in the temple, and ye helden me not."]},{"type":"verse","number":56,"content":["But al this thing was don, that the scripturis of profetis schulden be fulfillid. Thanne alle the disciplis fledden, and leften hym."]},{"type":"verse","number":57,"content":["And thei helden Jhesu, and ledden hym to Cayfas, the prince of prestis, where the scribis and the Farisees, and the eldre men of the puple weren comun togidere."]},{"type":"verse","number":58,"content":["But Petir swede him afer, in to the halle of the prince of prestis; and he wente in, and sat with the seruauntis, to se the ende."]},{"type":"verse","number":59,"content":["And the prince of prestis, and al the counsel souyten fals witnessing ayens Jhesu, that thei schulden take hym to deeth;"]},{"type":"verse","number":60,"content":["and thei founden not, whanne manye false witnessis weren comun. But at the laste, twei false witnessis camen,"]},{"type":"verse","number":61,"content":["and seiden, `This seide, Y may distruye the temple of God, and after the thridde dai bilde it ayen."]},{"type":"verse","number":62,"content":["And the prince of prestis roos, and seide to hym, Answerist thou no thing to tho thingis, that these witnessen ayens thee?"]},{"type":"verse","number":63,"content":["But Jhesus was stille. And the prince of prestis seide to hym, Y coniure thee bi lyuynge God, that thou seie to vs, if thou art Crist, the sone of God."]},{"type":"verse","number":64,"content":["Jhesus seide to him, Thou hast seid; netheles Y seie to you, `fro hennus forth ye schulen se mannus sone sittinge at the riythalf of the vertu of God, and comynge in the cloudis of heuene."]},{"type":"verse","number":65,"content":["Thanne the prince of prestis to-rente his clothis, and seide, He hath blasfemed; what yit han we nede to witnessis? lo! now ye han herd blasfemye; what semeth to you?"]},{"type":"verse","number":66,"content":["And thei answeriden, and seiden, He is gilti of deeth."]},{"type":"verse","number":67,"content":["Thanne thei speten `in to his face, and smyten hym with buffatis; and othere yauen strokis with the pawme of her hondis in his face,"]},{"type":"verse","number":68,"content":["and seide, Thou Crist, arede to vs, who is he that smoot thee?"]},{"type":"verse","number":69,"content":["And Petir sat with outen in the halle; and a damysel cam to hym, and seide, Thou were with Jhesu of Galilee."]},{"type":"verse","number":70,"content":["And he denyede bifor alle men, and seide, Y woot not what thou seist."]},{"type":"verse","number":71,"content":["And whanne he yede out at the yate, another damysel say hym, and seide to hem that weren there, And this was with Jhesu of Nazareth."]},{"type":"verse","number":72,"content":["And eftsoone he denyede with an ooth, For I knewe not the man."]},{"type":"verse","number":73,"content":["And a litil aftir, thei that stooden camen, and seiden to Petir, Treuli thou art of hem; for thi speche makith thee knowun."]},{"type":"verse","number":74,"content":["Thanne he bigan to warie and to swere, that he knewe not the man. And anoon the cok crewe."]},{"type":"verse","number":75,"content":["And Petir bithouyte on the word of Jhesu, that he hadde seid, Bifore the cok crowe, thries thou schalt denye me. And he yede out, and wepte bitterli."]}],"footnotes":[]},"thisChapterLink":"/api/eng_w88/MAT/26.json","thisChapterAudioLinks":{},"nextChapterApiLink":"/api/eng_w88/MAT/27.json","nextChapterAudioLinks":{},"previousChapterApiLink":"/api/eng_w88/MAT/25.json","previousChapterAudioLinks":{},"numberOfVerses":75}